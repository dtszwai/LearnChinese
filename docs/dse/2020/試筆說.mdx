---
sidebar_position: 2
description: 第二篇
keywords: [試筆說, 方孝孺, DSE]
author: 方孝孺
---

## 📖 正文

<div className="main prose">

吾居乎鄉，客**遺**善筆二。分其一於友人，而用其一。銳而端，圓而勁，以摹畫，咸與心稱，愛之不忍妄用，遇佳紙墨洎文辭則以書，書畢，滌而藏**之**。恣意率手有所作，則用其次者，是以雖甚久而猶新焉。他日友人至，問其所得，則曰弊而棄之矣。詰其用，則紀錢粟貨利卑猥事，不稍惜，視之與里巷所為偏欹軟惡者等，不知其為美也。吾聞而歎之。友人曰：「子何歎之細也，以余用斯筆也，而違其任，余則有過矣。雖然，世之用人者，得無有甚於余之用筆者乎？筆易為也，美者易得也，用久必敝，固其職也。今夫所謂賢士君子者，天之生也難，生而不夭死，不疾病，獲全其美也尤難。然而用之者，不任之以立政教，修紀法，居廟朝，治海內，而卑位冗職是命。一不快於意，不待其敝而棄之。且加不勝之法焉者，亦眾矣。不彼之歎，而於筆焉惜，是尚為知類也哉？」吾愧乎其言，謂之曰：「筆吾所任也，故吾知愛而歎之。任人非吾事也，吾其敢僭而歎乎？若姑修其可任者，以待人之任己，何暇乎世之歎，而吾之疑邪！」

</div>
