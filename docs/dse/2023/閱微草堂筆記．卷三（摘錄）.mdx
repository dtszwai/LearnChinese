---
sidebar_position: 3
description: 第三篇
keywords: [紀昀, 閱微草堂筆記．卷三, DSE, 2023 DSE中文, 閱讀理解]
author: 紀昀
source: 《閱微草堂筆記．卷三》
---

## 📖 正文

<div className="main prose" data-paragraph="true">

御史某之伏法也，有問官白晝假寐，恍惚見之，驚問曰：「君有冤耶？」曰：「言官受賂鬻章奏，**於法當誅，吾何冤？**」曰：「**不冤，何為來見我？**」曰：「有憾於君。」曰：「問官七八人，**舊交如我者亦兩三人，何獨憾我？**」曰：「我與君有宿隙，不過進取相軋**耳**，非不共戴天者也。我對簿時，君雖引嫌不問，而陽陽有德色；我獄成時，君雖虛詞慰藉，而隱隱含輕薄。是他人據法置我死，而君以修怨快我死也。**患難之際，此最傷人心，吾安得不憾？**」問官惶恐愧謝曰：「然則君將報我乎？」曰：「我死於法，安得報君？君居心如是，自非載福**之**道，亦無庸我報，特意有不平，使君知之耳。」語訖，若睡若醒，開目已失所在，案上殘茗尚微溫。後所親見其惘惘如失，陰叩之，乃**具**道始末，喟然曰：「幸哉我未下石也，其飲恨猶如**是**。曾子曰：『哀矜勿喜。』不其然乎？」所親為人述之，亦喟然曰：「一有私心，雖當其罪，猶不服，況不當其罪乎！」

</div>
